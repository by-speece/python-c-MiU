# Krajarki i gilotyny


 W introligatorstwie rozróżnia się dwa rodzaje operacji technologicznych, za pomocą których można dokonać podziału materiałów: krojenie i cięcie. Krojenie jest powszechnie stosowaną operacją podziału materiałów w introligatorstwie. Narzędziem krojącym jest odpowiednio ukształtowany nóż, który przechodząc przez materiał dzieli go na części. Przy prawidłowo wykonanej operacji krojenia nóż nie powoduje powstawania pyłu, strzępków, opiłków itp. Otrzymuje się natomiast części pasujące do siebie, a ich powierzchnie są gładkie i równe.

 W procesach introligatorskich wykonuje się różne operacje krojenia. Wyróżnia się wśród nich: przekrawanie, okrawanie, wykrawanie, wiercenie i nadkrawanie. Krojenie jest również wykorzystywane przy perforowaniu.

## Przekrawanie
 Przekrawanie jest w introligatorstwie najczęściej wykonywaną operacją krojenia. Przekrawaniem nazywa się rodzaj krojenia materiału na części wzdłuż linii prostej, bez względu na to, czy przekrojone części podlegają dalszej obróbce introligatorskiej. Przekrawanie jest wykonywane na krajarkach jednonożowych, krajarkach z nożami krążkowymi, nożycach introligatorskich.

## Okrawanie
 Okrawanie jest rodzajem krojenia, w którym przy zastosowaniu wielu przekrawań uzyskuje się materiał odpowiedniego formatu. Okrawanie wykonuje się najczęściej na krajarkach trójnożowych. Na tych krajarkach okrawa się wkłady lub oprawy z trzech stron. Okrojeniu nie podlega grzbiet wkładu lub oprawy. Okrawanie może być wykonywane na krajarkach jednonożowych przez zastosowanie trzech kolejnych przekrawań.

## Wykrawanie
 Wykrawanie wykonuje się narzędziem zwanym wykrojnikiem, na urządzeniu zwanym wykrawarką. W introligatorstwie używa się trzech rodzajów wykrojników:
- przelotowe
- płytowe
- rotacyjne

 Wykrojniki przelotowe służą do wykrawania stosów użytków, najczęściej etykiet. Wykrawanie odbywa się przez wepchnięcie wykrojnika w stos z wydrukowanymi użytkami, które wchodzą w otwór wykrojnika i są stamtąd wyjmowane lub przechodzą przez cały otwór wykrojnika.
 Wykrojniki płytowe wykonuje się w płycie np. sklejki, tworzywa sztucznego itp. W płycie wycina się najpierw piłką miejsca, które mają kroić materiał. Przy wycinaniu powstaje szczelina zwana rzazem, w której osadza się nóż. Wykrojniki płytowe są przystosowane do wykrawania pojedynczych arkuszy. Stosuje się je do wykrawania pudełek, etykiet samoprzylepnych itp.


 Wykrojniki rotacyjne są wykonywane tak samo jak płytowe, ale umieszczone na powierzchni cylindrycznej, nie płaskiej. Wykrawanie wykonuje się na wykrawarkach rotacyjnych. Wykrojniki rotacyjne są trudne do wykonania, droższe, ale wykrawanie jest znacznie bardziej wydajne i stosowane do bardzo dużych nakładów.

## Wiercenie
 Wiercenie wykonuje się w celu uzyskania dziurek w stosach wytworów papierniczych. lub drukach umożliwiających przewlekanie przez nie sznurków, tasiemek czy nitów. Do wykonania otworów można zastosować wiertarki stołowe ze specjalnymi wiertłami z otworem w środku. Wiertła są wykonywane z rurki stalowej, zaostrzone tak, że ostrze jest przy zewnętrznej powierzchni rurki. Wykonane krążki są odpadem i są usuwane przez środkowy otwór wiertła.
## Perforowanie
 Krojenie wykorzystuje się też do perforowania. Operacja ta polega na osłabieniu wyrobu papierniczego wzdłuż założonej linii perforowania tak aby przedzieranie wyboru następywało wzdłuż tej linii. Perforowania przez wykonanie szeregu dziurek lub odcinków.
## Nadkrawanie
 Nadkrawanie polega na krojeniu na niepełnej grubości wytworu papierniczego. Nadkrawanie wykonuje się w celu ułatwienia złamywania grubych tektur oraz w przypadku wykrawania materiałów samoprzylepnych. W pierwszym przypadku nadkrawanie wykonuje się nożami krążkowymi, a w drugim wykrojnikami płytowymi. Nadkrajarki z nożami krążkowymi, mającymi jeden zaostrzony nóż współpracujący z rolką dociskającą nadkrawany materiał. Przy produkcji na małą skalę nadkrawanie może być wykonywane ręcznie. Nadkrawanie można wykonywać również wykrojnikami płytowymi na przykład materiałów samoprzylepnych.

## Krojenie na krajarkach jednonożowych i nożycami introligatorskimi (gilotyna)

 Krajarki jednonożowe są przystosowane do przekrawania stosu arkuszy równolegle lub prostopadle do poszczególnych boków stosu. Wyposażone są w urządzenie ustalające i wskazujące odległość krojenia, zwane belką oporową (tzw. siodełko) oraz urządzenie pomiarowe. Czynność tą ułatwia laser wskazujący linię cięcia. Po ustawieniu na stole krajarki wyrównanego stosu arkuszy na stos opada belka dociskowa, która unieruchamia stos przez dociśnięcie go do stołu. Siła jej nacisku jest regulowana i zależy od wysokości krojonego stosu. Im niższy jest stos, tym mniejsza może być siła nacisku. Dlatego krojeniu powinien być poddawany stos o takiej wysokości, aby podczas krojenia nie nastąpiło przesunięcie się arkuszy ani też odciśnięcie belki dociskowej na wierzchnich arkuszach. Na tak przygotowany stos opada nóż. Nóż ma kształt trójkąta. Nóż musi być zaostrzony pod odpowiednim kątem, a jego końcówka minimalnie zaokrąglona. W miejscu opadania noża, znajduje się wymienna listwa podnożowa (szpalta) wykonana z dość miękkiego materiału. Po przekrojeniu stosu nóż i belka dociskowa podnoszą się.

 W krajarkach jednonożowych stosuje się specjalny ruch noża, zwany „szablowym”, co ułatwia krojenie. Ruch ten polega na tym, że nóż w położeniu górnym znajduje się pod pewnym kątem do stołu. Opadając, nóż zakreśla łuk i zmniejsza kąt, aż w momencie dotknięcia stołu nóż jest równoległy do niego.

## Mechanizmy krajarki jednonożowej
 W każdej krajarce jednonożowej wyróżnia się trzy podstawowe mechanizmy:
- napędu noża
- belki dociskowej
- napędu siodełka

## Mechanizm noża
 W nowoczesnych krajarkach stosuje się głównie pionowy i „szablowy” ruch noża. Przy krojeniu ryzy papieru korzystniejszy jest „szablowy” ruch noża, ponieważ zapewnia on krojenie przy użyciu mniejszych sił. Przy krojeniu bardzo sprężystych lub twardych materiałów stosuje się pionowy ruch noża, ponieważ przesunięcia noża wzdłuż linii krojenia prowadzą do szybkiego tępienia się ostrza i otrzymuje się chropowatą powierzchnię krojenia.

## Mechanizm belki dociskającej

 Podstawowym zadaniem mechanizmu docisku jest zaciśnięcie ryzy arkuszy i utrzymanie jej w czasie krojenia. Ryza powinna być zaciśnięta tak, aby arkusze nie przesuwały się w niej, a siła docisku zapewniała dostatecznie ścisłe sprasowanie ryzy, zapobiegające zbyt wielkiej deformacji pod działaniem ostrzem noża i wyciągnięcia arkuszy spod belki dociskającej. Jest bardzo ważne, aby niezbędna siła docisku była osiągnięta przed rozpoczęciem operacji krojenia i nie zmniejszała się w czasie jego trwania. Belka powinna przytrzymywać ryzę także w czasie podnoszenia się noża. Dlatego też belka powinna opuszczać się wcześniej niż nóż, a podnosić się później.
 Siła docisku:
- zbyt mała może spowodować przesunięcie arkuszy w stosie i krojenie nastąpi w nieodpowiednim miejscu,
- zbyt duża siła nacisku spowoduje powstawanie na wierzchu arkuszy śladów belki dociskowej.

 Nacisk belki dociskającej, niezbędny technologicznie, zależy od wielu czynników:
- siły krojenia
- wysokości ryzy
- zawartości ryzy
- wymagań dokładności krojenia

 Przy zwiększaniu nacisku zmniejsza się wielkość miejscowych, objętościowych odkształceń ryzy pod nożem, lecz wzrastają ogólne, sumaryczne deformacje w wyniku wspólnego działania belki dociskającej i noża. Zwiększenie siły nacisku belki dociskającej jest możliwe tylko do granic uzasadnionych technologicznie.

 Najlepiej jest pracować przy najmniejszej sile nacisku, przy której utrzymywana jest zadana dokładność przebiegu operacji krojenia.

 Charakter i efektywność pracy mechanizmów docisku zależy od zachowania się papieru podczas prasowania i zasady działania mechanizmu.

 Prasowanie ryzy przez belkę dociskającą w maszynach z ręcznym zaciskiem może być dokonane siłą mięśni pracownika, a w maszynach z mechanicznym napędem mechanizmu docisku – sprężynami oraz systemami ciernymi, hydraulicznymi i pneumatycznymi.

 Najbardziej rozpowszechnione są systemy sprężynowe i hydrauliczne.

## Mechanizm siodełka

 Mechanizm siodełka (belki dosuwającej) jest przeznaczony do przesuwania stosu arkuszy po stole maszyny i do jego dokładnego ustawiania w stosunku do płaszczyzny krojenia. Dla skrócenia czasu niezbędnego do ustawienia stosu przy krojeniu wąskich pasków w rozwiązaniach siodełka są przewidziane specjalne urządzenia. Belka dosuwająca może mieć napęd ręczny, elektryczny lub hydrauliczny. Napęd ręczny może być śrubowy lub z zastosowaniem taśm. Ręczny napęd śrubowy wymaga dużych strat czasu na przemieszczanie się stosu. Kosztem tego, że napęd taśmowy wymaga od obsługującego większego wysiłku fizycznego, przemieszczanie stosu odbywa się znacznie szybciej. W krajarkach jednonożowych do okrawania i przekrawania arkuszy o dużych formatach belka osuwająca jest napędzana oddzielnym silnikiem za pomocą przekładni śrubowej.

 Do dokładnego ustawienia belki po wyłączenia silnika służą specjalne pokrętła W skrajnych położeniach belki dosuwającej instalowane są wyłączniki krańcowe, zabezpieczające mechanizm przed uszkodzeniem.

 W najprostszym wykonaniu belka zawiera kątownik przykręcony do suwaka ślizgającego się wzdłuż kanału stołu. Do suwaka od dołu jest przykręcona listwa ograniczająca i nakrętka współpracująca ze śrubą. Do kątownika przymocowany jest grzebień, który może wchodzić w wycięcia belki dociskającej. Suwak o przekroju trapezowym zabezpiecza dokładniejsze ustawienie belki, lecz wymaga użycia większej siły do jego przesunięcia.

 W systemie przesuwania belki dosuwającej mogę być przewidziane mechanizmy do automatycznego podawania stosu według programu.

## Czynniki wpływające na jakość krojenia

 Po przekrojeniu lub okrojeniu stosu papieru arkusze powinny być prostokątne, ich wymiary dokładne, a brzegi czyste i gładkie.

## Czynniki wpływające na jakość krojenia:
- dokładność wyrównania arkuszy
- stan techniczny krajarki
- wielkość siły nacisku belki dociskającej na stos papieru
- sposób ostrzenia noża: kąt ostrzenia i ostrość noża
- gatunek, grubość i wilgotność papieru
## Wielkość siły krojenia zależy od:
- długości rozcinanej ryzy
- kąta zaostrzenia noża
- kąta wcięcia
- siły prasowania ryzy
- prędkości ruchu noża
- rodzaju krojonego materiału
- stopnia wilgotności krojonego materiału
- rodzaju smarowania noża
- ostrości noża

 Krajarki jednonożowe powinny być bezpieczne w czasie pracy. Dla bezpieczeństwa obsługującego, nóż w wyjściowym, górnym położeniu powinien zawsze znajdować się wyżej belki dociskającej. Oprócz tego maszyna powinna się automatycznie wyłączać w górnym położeniu noża i natychmiast zatrzymywać się w każdej awaryjnej sytuacji. Krajarka jednonożowa powinna być standardowo wyposażona w wielokanałową kurtynę bezpieczeństwa, komplet osłon i elektromagnetyczną blokadę noża.

## Nożyce introligatorskie
 Nożyce introligatorskie są przystosowane do przekrawania pojedynczych arkuszy grubych wyrobów papierniczych, typu tektura. Mają one urządzenia podobne do krajarek jednonożowych. Inny jest tylko nóż. Nóż w nożycach introligatorskich ma ostrze krzywoliniowe. Jeden z końców noża jest nieruchomy, drugi jest ręcznie opuszczany w dół. Nie ma listwy podnożowej, a nóż ruchomy styka się przy krojeniu z drugim nieruchomym nożem, którym jest zaostrzona krawędź stołu.

# Wojciech Dadak & Dawid Szypryt
