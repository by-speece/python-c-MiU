# Podłoża drukowe

## Czym jest i co nazywamy podłożem drukowym?
 Podłożem drukowym nazywa się materiały przeznaczone do zadrukowywania. Są one nośnikiem obrazu wytworzonego za pomocą formy drukowej i farby graficznej lub cyfrowej techniki drukowania. Podłoża drukowe mogą być wykonane z różnych materiałów. Różnią się one właściwościami i kształtem.. W przypadku drukowania cyfrowego obecnie nie ma ograniczeń w stosowaniu różnych podłoży, w tym i kształtek. Na schemacie poniżej przedstawiono podział podłoży drukowych.

## Podsumowując:

 Podłoże drukowe – to wszelakiego rodzaju materiał przeznaczony do zadrukowywania za pomocą różnych technik drukowania. Stanowi ono nośnik obrazu wytwarzanego za pomocą formy i farby drukowej lub za pomocą tonerów i atramentów, jeżeli mówimy o druku cyfrowym.

## Jak właściwie dobrać podłoże drukowe?
 Drukowanie kojarzy się przede wszystkim z różnego rodzaju papierem. Kartki formatu A4, większe czy mniejsze plakaty, składane ulotki – wszystko to zwykle wykonane jest zazwyczaj z cienkiego papieru.

 Tymczasem druk cyfrowy może być realizowany na rozmaitych podłożach.

 Należą do nich m.in.:

 Podłoża płaskie charakteryzują się znacznie większą szerokością i długością niż grubością. Są to najczęściej wykorzystywane podłoża w druku cyfrowym. Zaliczamy do nich:
 produkty papierowe (papier kserograficzny, papier powlekany, papier syntetyczny)
 folie z tworzyw sztucznych i folie aluminiowe (białe, Metalizowane, Transparentne, specjalne.)
 tektury wielowarstwowe i tektury faliste
 podłoża o znacznej sztywności – płyty i arkusze z tworzyw sztucznych oraz blachy.
 Ze względu na materiał, użyty do wyrobu płaskich podłoży drukowych, mogą być one chłonne lub niechłonne. Chłonne będą oczywiście papiery, tektury i włókniny, a niechłonne blachy, folie, laminaty i płyty z tworzywa sztucznego. Drukowanie podłoży niechłonnych wykonuje się najczęściej metodą elektrofotograficzną.

 Do drukowania na podłożu płaskim wykorzystuje się maszyny arkuszowe lub zwojowe. Papier, przeznaczony do druku cyfrowego, powinien charakteryzować się określonymi parametrami. Zalicza się do nich białość na poziomie minimum 92%, wysoką nieprzezroczystość oraz dużą gładkość, mającą istotny wpływ na wyrazistość odbitki cyfrowej. Niemniej ważna jest równomierna struktura papieru, odpowiednia sztywność, wilgotność i odporność na zwijanie się. Bardzo ważna jest także gramatura – najbardziej optymalna gramatura papieru do druku cyfrowego to 100 g/m2.

## Druk cyfrowy na kształtkach
 Kształtkami nazywa się przestrzenne podłoża drukowe. Druk cyfrowyna kształtkach zazwyczaj stosuje się w branży opakowaniowej oraz reklamowej. Przedmioty, których powierzchnię najczęściej poddaje się zadrukowi cyfrowemu, to:
  	- butelki
  	- puszki
  	- kubki
  	- pojemniki
  	- kasety
  	- długopisy czy zapalniczki
 Wykonywane są z wielu różnych materiałów, w tym ze szkła, metalu, drewna, tworzyw sztucznych, a nawet masy papierowej.

 Druk cyfrowy na kształtkach odbywa się metodą natryskową (ink-jet) za pomocą specjalistycznych maszyn. Ta technika przemysłowego druku cyfrowego pozwala na zadruk nośników trójwymiarowych bez względu na rodzaj materiału, z którego zostały stworzone. Technika ink-jet ma także największy udział w cyfrowym drukowaniu wielkoformatowym, w którym wykorzystuje się różne rodzaje papierów, tkanin i tworzyw sztucznych. Warto zwrócić uwagę na papiery specjalne w postaci laminatów – wodotrwałe czy ognioodporne.


## Ogólne wymagania względem papierów przeznaczonych do drukowania cyfrowego
 Pod koniec lat dziewięćdziesiątych XX w. opracowano ogólne kryteria, jakie powinien spełniać papier stosowany w drukowaniu cyfrowym.

 Wysoka białość – w celu uzyskania pożądanych rezultatów białość papieru musi kształtować się na poziomie minimum ISO 92%. Poniżej tego poziomu odbitka jest oczywiście nadal do zaakceptowania, lecz nie pozwala wykorzystać i zaprezentować wszystkich obecnych zalet cyfrowego drukowania kolorowego. Wzrost białości pozwala dostrzec użytkownikowi drobniejsze elementy obrazu.

 Wysoka nieprzezroczystość – ponieważ coraz częściej druk wysokiej jakości jest jednocześnie drukiem dwustronnym, większego znaczenia nabrała nieprzezroczystość papieru. Podczas drukowania różnego rodzaju broszur nie można dopuścić do sytuacji, że kolorowe obrazy lub tekst przebijają na drugą stronę. Wysokiej jakości druk kolorowy wymaga nieprzezroczystości papieru na poziomie, co najmniej 92%.

 Duża gładkość – mała szorstkość jest istotnym czynnikiem w drukowaniu kolorowym. Nowoczesne urządzenia drukujące umożliwiają wykonywanie odbitek o rozdzielczości 600-800 dpi, co z kolei wymaga stosowania papierów o dużej gładkości. Gładkość papieru ma wpływ na wyrazistość odbitki. Dzieje się tak, ponieważ powierzchnia papieru ma budowę nieregularną i element drukujący może znaleźć się zarówno na wierzchu tej powierzchni, jak i w jej mikroskopijnych zagłębieniach. Im mniejsza nieregularność powierzchni papieru, tym mniejsze niedokładności druku.

 Dobre przezrocze – oprócz odpowiedniej gramatury również równomierna struktura papieru jest czynnikiem decydującym o jakości odbitek uzyskanych metodami cyfrowymi. Arkusz papieru może być bardzo gładki i odznaczać się wysoką białością, jednakże jego grudkowata struktura (złe przezrocze) uniemożliwi równomierne rozłożenie tonera na powierzchni papieru. Rezultatem tego jest otrzymanie plamkowatego obrazu. Najprostszym sposobem oceny struktury papieru jest oglądanie go pod światło.

 Odpowiednia gramatura – podczas kolorowego drukowania cyfrowego na podłoże papierowe nakładanych jest kilka warstw kolorowych tonerów lub atramentów, które w sumie tworzą grubą warstwę. W związku z tym zadrukowywane podłoże musi być zdolne do zaabsorbowania dużej ilości tonera lub atramentu, zachowując jednocześnie stabilność wymiarową. Najpoważniejszym czynnikiem decydującym o tej stabilności jest gramatura papieru. Według opinii wielu drukarzy optymalnym papierem do drukowania cyfrowego jest papier o gramaturze około 100 g/m2 . Nie oznacza to jednak, że papiery o wyższej gramaturze są lepsze do drukowania cyfrowego. Niekiedy papiery o wyższej gramaturze mogą napotkać fizyczne ograniczenia maszyn drukujących w postaci wałków utrwalających. Papier o zbyt wysokiej gramaturze, przechodząc między tymi wałkami, ulega znacznym skrętom.

 Odpowiednia sztywność – parametr ten jest związany z tym, że w cyfrowych maszynach arkuszowych papier do gramatury 170 g/m2 jest stosowany tak jak w maszynie offsetowej, tj. dłuższy bok arkusza jest zgodny z kierunkiem maszynowym papieru. Dla papierów o gramaturze powyżej 170 g/m2 dłuższy bok arkusza jest zgodny z kierunkiem poprzecznym. Odporność na zwijanie się – ze względu na to, że tonery często są utrwalane termicznie i temperatura podczas tego procesu może dochodzić do 180°C, papiery mają tendencję do zwijania się. Dlatego do cyfrowych maszyn drukujących nie można zastosować zwykłych papierów offsetowych – papier ten nie był projektowany tak, aby był odporny na tego rodzaju oddziaływania. Zatem stosowane papiery muszą być pozbawione skłonności do zwijania się lub jeżeli ta skłonność występuje, to powinna być ona minimalna. Ponadto papier w temperaturze utrwalania musi mieć nie mniej niż 30% wilgotności względnej. Minimalizuje to skłonność papieru do zwijania się oraz powstawanie elektryczności statycznej.

 Odpowiednia wilgotność względna papieru – jedna z podstawowych zasad mówi, że papier musi mieć wilgotność względną równowagową – równą z tą, która panuje w pomieszczeniu pracy maszyny cyfrowej lub magazynu papieru.

 Właściwe pH – do drukowania cyfrowego stosuje się tylko papiery bezkwasowe, to znaczy posiadające odczyn obojętny lub zasadowy. W przypadku papierów zasadowych często są stosowane papiery trwałe do maszyn cyfrowych (tzw. długowieczne lub biblioteczne).

# Zuzanna Babiak & Franciszek Weigt
