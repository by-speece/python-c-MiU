# **Drukowanie natryskowe**

## Wstęp
### Obecnie wszystkie techniki drukowania można podzielić na techniki drukowania klasycznego (analogowego) oraz techniki drukowania cyfrowego. Drukowanie jest to proces wielokrotnej reprodukcji informacji (ilustracji, grafiki, tekstu), polegający na nanoszeniu farby na podłoże drukowe za pomocą nośnika obrazu (np. formy drukowej). W klasycznych technikach drukowania nośnikiem obrazu jest forma drukowa. W cyfrowych technikach drukowania nośnikiem obrazu jest plik cyfrowy.
### 
### Sposoby drukowania w których proces drukowania odbywa się na podstawie informacji zgromadzonych w pamięci komputera w postaci danych cyfrowych, przenoszonych (pośrednio lub bezpośrednio) na zadrukowywane podłoże, są nazywane cyfrowymi. W literaturze angielskojęzycznej używa się najczęściej nazwy computer-to-print (CtP)

## Druk natryskowy

### Drukowanie natryskowe (ang. ink-jet) jest możliwe dzięki urządzeniom drukującym, które są wyposażone w specjalne głowice natryskowe z dyszami, z których w odpowiednim momencie narzucane są krople atramentu\farby. Praca głowic drukujących jest sterowana komputerem, a kropla powstaje w momencie, kiedy elektroniczny układ sterujący drukarką wysyła do głowicy sygnał w postaci impulsu elektrycznego.
### Do najważniejszych zalet drukowania cyfrowego-natryskowego należą:
### stosunkowo niski koszt odbitki drukowej, zazwyczaj niezależny od wielkości nakładu,
### możliwość drukowania danych zmiennych oraz drukowania niskich nakładów wraz z łatwym wznowieniem drukowanych nakładów bez ponoszenia dużych kosztów.

## Zastosowanie druku natryskowego w poligrafii

### Obecnie zakres zastosowania drukowania natryskowego jest największy ze wszystkich technik drukowania. Drukowanie natryskowe w przemyśle poligraficznym jest stosowane:
### 	-do znakowania różnych materiałów, np. papieru, kartonu
### 	-do drukowania wielkoformatowych reklam (plakaty, szyldy)
### 	-do drukowania etykiet i opakowań, w tym zadruku tektury falistej,
### 	-do wykonywania odbitek próbnych(tzw. Proofów) wielobarwnych i impozycyjnych
### 	-do drukowania nakładowego gazet, książek, czasopism,
### 	-specjalistyczne przemysłowe przeznaczenie – bezpośrednie zadrukowywanie paneli meblowych, szkła, ceramiki, tkanin
### 	-do drukowania termosublimacyjnego (druk np. zdjęć na papierze termotransferowym specjalnymi farbami do tego przeznaczonymi)
### 	-do drukowania biurowego czyli zwykłych wydruków na podstawowych formatach i podłożach o niskiej gramaturze.

### Zaletą tej techniki jest szeroki zakres stosowanych podłoży. Z kolei progres w rozwoju głowic natryskowych spowodował zwiększenie ich rozdzielczości, a co za tym idzie, zwiększenie jakości nadruku. Technologie te na tyle polepszyły parametry drukowania natryskowego, że może ono z powodzeniem konkurować z analogowymi technikami drukowania ze względu na wydajność, ekologiczność i ekonomiczność. Przewiduje się, że właśnie ta technika w przyszłości zdominuje rynek drukowania, choć do tego jeszcze długa droga.
### 
## Technologie drukowania natryskowego

### Rozróżniamy następujące technologie drukowania natryskowego:
### 	-technologię ciągłego strumienia kropel, zwaną również z ang. continuous flow lub continuous ink jet (w skrócie CIJ),
### 	-technologię kropli na żądanie/pojedynczych kropel, z ang. zwaną drop on demand (w skrócie DOD)

## Konstrukcja głowic drukujących w technologii drukowania natryskowego

### W urządzeniach drukujących technologią natryskową są stosowane dwa typy głowic drukujących – SinglePass oraz Scanning Head. Pierwsze urządzenia do drukowania natryskowego posiadały głowice typu Scanning Head, na przykład drukarki biurowe. Proces drukowania za pomocą takich głowic polega na tym, że – przemieszczając się ruchem posuwisto-zwrotnym w poprzek do ruchu podłoża zadrukowywanego – głowica zadrukowuje wąski pas obrazu. Następnie przemieszcza się podłoże i głowica wykonuje kolejny cykl. We współczesnych modelach drukarek i urządzeniach wielofunkcyjnych, szerokość strefy zadruku w jednym przejściu głowicy wynosi od 10 do 25 mm. Aby zadrukować w taki sposób arkusz formatu A4, głowica wykonuje kilkadziesiąt cykli. Takie mechanizmy drukujące charakteryzują się niską wydajnością, rzędu 150 m2 /godz. Dlatego taki typ głowic znajduje zastosowanie zwykle w urządzeniach wielkoformatowych i tam, gdzie wydajność nie jest najważniejsza. Zwiększenie wydajności można osiągnąć zwiększając częstotliwość generowania kropel i/lub zwiększając szerokość strefy zadruku. Tam, gdzie konieczne jest uzyskanie najwyższych wydajności, stosuje się głowice stałe typu Single Pass. Szerokość takiej głowicy jest równa szerokości podłoża zadrukowywanego, a głowica w trakcie drukowania jest nieruchoma, przemieszcza się tylko materiał zadrukowywany. Maszyny drukujące w tej technologii uzyskują wydajność drukowania zbliżoną do wydajności maszyn konwencjonalnych Głowice tego typu są stosowane w urządzeniach do drukowania nakładowego książek, gazet, etykiet i opakowań giętkich, materiałów reklamowych. . Technologia drukowania natryskowego za pomocą głowic typu Single Pass rozwija się i oprócz typowo poligraficznych zastosowań – wykorzystuje się ją w druku przemysłowym (np. zadruk tkanin, paneli podłogowych).
# Julia Pacyk & Wiktor Fijołek
